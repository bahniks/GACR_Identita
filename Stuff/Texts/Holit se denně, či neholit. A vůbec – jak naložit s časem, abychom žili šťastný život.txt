"Einstein byl přesvědčen o tom, že jediným důvodem pro čas je to, aby se všechno nestalo najednou. Věřím tomu. Ale moc mi to nepomáhá. Mám s časem už delší dobu problém. Snažím se to řešit.
Zjišťuji, že když vynechám dva dny holení – ušetřím dvakrát deset minut. Jenže když se nad tím na chvilku (tak na pět minut) zamyslím, nedává to smysl. Protože třetí den se musím holit déle a čas, který jsem ušetřil, zas utratím.
Zajímalo by mě, jestli se i Einstein každý den holil. Ale nebudu po tom pátrat. Pokud jde o mě, nejvíc času ztrácím něčím jiným. Telefonováním. Zavolám a někdo mi diktuje, zda mám zmáčknout jedničku, dvojku, nebo jiné číslo. Splnění toho úkolu mi má umožnit dostat se k někomu, s kým budu moci mluvit a kdo mi může poradit.
Zmáčknu správné číslo a musím čekat. Všichni operátoři jsou momentálně obsazeni. Čekám a vrtím nohou. Počet minut raději neměřím. Při čekání a očekávání myslím na úvahy o tom, že naše doba se zrychlila. Jistě. Zvláštní ale je, že chvíle trvá tak dlouho jako kdysi. To si uvědomím, když v telefonu někdo náhle zakašle. Nikdy bych nevěřil, jakou radost mi může něčí nachlazení způsobit. Je to důkaz toho, že někde je někdo živý.
Kdybych měl čas, zeptal bych se slečny, co bere za lék. Mohl bych ji některé doporučit. Mám letitou zkušenost. Nejen s medikamenty, které jsou k mání, i s těmi, které šlo získat, dokud nebyly staženy z trhu a nahrazeny jinými, které jsou levnější pro dovoz a účinkují prý stejně jako ty minulé.
Když se ozve kašel, ožiju dokonce tak, že bych operátorce mohl přidat i několik tipů o účinné inhalaci. Dokonce bych jí mohl doporučit i vhodné pastilky, které mohou kašel omezit. Nemusela by se pak omlouvat za zdržení způsobené kašlem.
Samozřejmě ideu zavrhnu. Žádnou radu ji nedám – protože nechci riskovat, že by se na ni vykašlala. Když se zbaví kašle, ozve se a zeptá se, co pro mne může udělat. Všichni operátoři jsou momentálně obsazeni. Poslouchám na půl ucha často i nějakou muziku a říkám si, že budu muset věnovat větší pozornost rozhodnutí: kdy, na jak dlouho a nad čím se mám zamyslet. Jde o čas.
Dřív mi stačilo na úvahu o stavu světa jen kolem pěti minut. Dnes to za tak krátkou dobu nezvládnu. Chápu, že se svět změnil, ale téhle myšlence už rozhodně nemohu věnovat moc času. Tento zdánlivě – odborně „relativně“ - ušetřený čas věnuju raději něčemu jinému: proškrtám text. Tím možná ušetřím čas i někomu jinému.
Nemíním to rozvádět. Nedá se nic dělat – i písmenka stojí moc času. Raději si připomenu jiný vědcův poznatek, který bohužel moc nedodržuju. „Pokud chcete žít šťastný život, svažte ho s cílem. Ne s lidmi nebo předměty.“

"