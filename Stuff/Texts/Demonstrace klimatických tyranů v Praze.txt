"Poněkud nečekaně na mě zapůsobila dnes po poledni zpráva, že v Praze v 12.00 demonstrovali „mladí“ za klima. Ke své smůle jsem se o události dověděl z naprosto propagandisticky napsaného článku v lidovky.cz, který nesl titulek: „Prázdné sliby nezachrání lidi, míní mladí a opět demonstrovali za klima.“ Ten článek vyšel v úplně stejné podobě i na idnes.cz, dokonce i se stejnými fotografiemi.
Ta zpráva mě neuvěřitelně nas-štvala, zdeptala a nevím, co ještě. Opět ta stejná falešná rétorika údajně ublížených, ve skutečnosti však poroučejících nevolených krajně levicových tyranů, kteří se tváří, že mluví za všechny a přitom je nikdy nikdo nevolil. Tváří se jako naštvaní a smutní, přitom ukazují zase nápisy v angličtině, které pro ně vymyslel marketing: „You dirty lies“. „Eastern Europe“. „Together“. To vypadá „autenticky“. Jde jim jen o jejich vlastní bezpracné kariéry, o pozornost v médiích, o to, aby mohli bez překážek poroučet dle notiček, které dostávají od marketingových organizací. V době, kdy všechny občany této země jímá strach z budoucnosti, ze zdražení, které způsobila sebestředná sobecká a nedomyšlená politika diktovaná těmito klimatickými demagogy, si znovu přijdou, jako by se vůbec nic nedělo, a znovu diktují úplně stejným způsobem, jako před covidem, jako před válkou na Ukrajině.
Co vlastně chtěli?
I tahle demonstrace v Praze 21. 10. je snahou nedemokraticky, přes hlavy občanům, státu něco vnutit. Organizátoři chtějí rozkazovat vládě ČR, jakou politiku má prosazovat na setkání ministrů životního prostředí zemí EU, která bude v pondělí 24. 10. v Lucemburku. Jednání povede naše ministryně Anna Hubáčková (KDU-ČSL), jelikož jsme předsednickou zemí. Pak bude klimatická konferenci COP 27, která se koná od 6. do 18. listopadu v egyptském Šarm aš-Šajchu, a na ní bude opět naše republika prezentovat postoj celé EU. Za tímto účelem předali organizátoři demonstrace řediteli odboru energetiky a ochrany klimatu MŽP Pavlu Zámyslickému dopis s rozkazy.
Svou legitimitu opírají o petici, kterou prý na internetu podepsalo 55 tis občanů. Což by nestačilo ani na to, aby se tato 3-4 hnutí dostala do parlamentu, natož aby vedla vládu. Z fotek je vidět, že na demonstraci přišlo jen pět a půl lidí a to má podpořit jejich nárok mluvit jménem všech? Ještě to nazvali „Východoevropská demonstrace za klima.“ Takže oni mluví za celou východní Evropu? Jak na to přišli? Jak si zjistili názory všech obyvatel východní Evropy?
Co to je za lidi? Say their names!
Je to celé strašně netransparentní prostředí, smrdí to na sto honů. Začněme tím, které organizace „demonstraci mladých“ údajně svolaly. Prý hnutí Fridays for Future, říká článek, jako organizátor mluví ale Greenpeace. Takže jsou obě totéž? Nebo se překrývají? FF jsou bývalý spolek Mladí zelení, mládežnická organizace strany, která se ani nedostala do parlamentu. Greenpeace je mezinárodní politická neziskovka, která dělá marketingové kampaně. Časově navazují svou akcí na klimatickou žalobu, kterou tlačí dopředu spolek s anonymními členy, ty zastupuje údajná advokátní kancelář Frank Bold advokáti, o níž se taky nikde nic nedozvíte. Třeba, kdo je nebo byl Frank Bold? Kdo je platí? Kdo a proč vytvořil tak rozsáhlou organizaci? Česká pobočka má dle webu 40 právníků. Nedělají zadarmo. Jejich agenda je samozřejmě politicky omezená, je to netransparentní politická organizace, která má za cíl metodou „strategických žalob“ proti státům východní Evropy vnucovat jejich občanům klimatickou politiku proti jejich vůli. Jak můžou v jejich řadách působit advokáti z českých fakult a nepřijít o licenci?
Ovšem demonstrování, tedy tu skutečnou dřinu, měli provést „studenti středních škol“. Tedy zřejmě gymnázií z Prahy, jejichž zřizovatelem je hlavní město Praha, kde vládne pirát Zdeněk Hřib. Na tu demonstraci v pátek od 12.00 museli dostat volno, čili byli vysláni organizovaně svými školami. Opravdu je na těchto gymnáziích zajištěna korektní výuka občanky bez politického nátlaku a bez ideologického pokřivení? Jak tady mohou působit zaměstnanci Greenpeace a Pirátské strany bez porušení Ústavy a školského zákona (č. 561/2004 Sb., §32)?
Za demonstranty mluvili čtyři lidé, o kterých lze skrz sociální síť LinkedIn snadno zjistit, že se profesně pohybují v marketingu (a nejsou „teenageři“!). Nejsou to nezištní „aktivisti“, duchovní bytosti žijící ze vzduchu, ale plně placení pracovníci nátlakových marketingových organizací. Ozvali se tu pan Lukáš Hrábek, tiskový mluvčí Greenpeace, který předtím několik let sám pracoval v Mafře. Nenapsal si ten článek sám? Pro Greenpeace dělá od roku 2015 na plný úvazek. Pak tu mluvila Miriam Macurová – pracuje na plný úvazek pro Greenpeace jako „Campaigner for european climate policies.“ Předtím dělala r. 2020 na Institutu aktivního občanství z.s. a předtím vystudovala v letech 2019-21 na FFUK obor „Social and Cultural Ecology“ a předtím 2015-19 v Brně získala bakaláře v oboru „International Relations and Environmental Studies“, což je divná kombinace oborů. Celkem 9 let studia. Tady se nabízí otázka, zda vnímá své spoluobčany jako nějaké pokusné králíky z oboru „sociální ekologie“, zda bere v potaz, že žijeme v právním státě s nějakým zřízením... Konečně tu vystoupila Agáta Hrdličková, dle linkedIn povoláním „specialistka na LGBT+ a inkluzivní vzdělávání“. Tady by mně profesně zajímalo, co jako inkluzivně učí? Protože tím, že umíte něco vyučovat inkluzivně, přeci není dáno, že se v tom vyznáte. Vystudovala genderová studia na Fakultě humanistického snobismu, taky 9 let (2013-22). Z profilu nejde zjistit, zda vůbec někde pracuje. Na demonstraci mluvila jménem nějaké „Headspace“. O tom nikde žádné informace nejsou.
Přitom tuhle obskurní postavu citovaly noviny na prvním místě. Nějakým záhadným způsobem propojila klima s osudy lesbiček a homosexuálů a vyčetla lidem, že kvůli jejich lhostejnosti ke klimatu prý lesby a homosexuálové žijí ve stavu úzkosti. To by mohla mít porozumění pro lidi, kterým svou demagogií připravuje život v bídě. Bez výhledu na zlepšení, neboť má nastat „změna systému“, aby změny už nešlo vrátit, zastavit, ani napravit. Já zažívám stavy úzkosti už teď, když vidím, s jakou nezastavitelnou demagogií jdou tito lidé za svým cílem.
Škoda, že svou krátkou demonstraci stihli než začalo pršet. (Oba články jsou z doby kol. 13.30, takže do té doby skončili.) Uprostřed deště by se řeči o věčném suchu skvěle poslouchaly! Největší sucho za posledních 500 let!
"