"Tvrzení o tom, proč musíme vynulovat produkci oxidu uhličitého, se začínají víc a víc rozcházet. Podle většiny členů Zelené fronty je potřeba skoncovat s produkcí CO2 co nejdřív. Jinak se prý klima nenávratně změní.
Vzhledem k tomu, že množství tohoto plynu v atmosféře kolísá zřejmě po celou dobu existence planety, nemusí tohle tvrzení být vůbec pravdivé. Protože před miliony let se zde žádný oxid uhličitý vytvořený lidmi vůbec nevyskytoval. Leč klima se stejně měnilo. Stále je tak k diskuzi otázka, jak velký vliv má na současné dění lidská činnost.
Další vážný rozpor se současným unijním přístupem představuje fakt, že dnes vypuštěný oxid bude v atmosféře přibližně sto let. Někdo tvrdí, že méně, asi 50 let. Nemá teď smysl hledat, kdo má pravdu a proč. Protože obě tvrzení znamenají, že současné množství CO2 bude v atmosféře ještě dlouho. A pokud opravdu za nynější vývoj klimatu může námi vypuštěný oxid, nezastavíme započaté změny následující desítky let. Ani kdybychom přestali jakýkoli CO2 vypouštět okamžitě.
Což ovšem zcela nekompromisně ukazuje, jak nesmyslné jsou unijní pokyny ke snížení emisí do roku 2030 a dosažení nulových v roce 2050. Protože prakticky všechny ostatní země na světě nic takového nepodnikají. A celkové množství emisí stále roste. Právě kvůli tomu je enormně nákladná, revolučně rychlá a technologicky nezajištěná snaha EU nesmyslná. Jestli za vývoj klimatu může lidmi vypuštěný oxid uhličitý, bude se klima kvůli emisím většiny zemí světa měnit i nadále. Což ovšem ekologisté, včetně těch mezi politiky, odmítají pochopit.
Pěkně je to ukazuje výrok Georga Biekera, který se podílel na studii o emisních přínosech elektromobilů, jehož citoval Seznamzpravy. „Vozidla se spalovacími motory jakéhokoli druhu nejsou schopna zajistit snížení emisí skleníkových plynů, které potřebujeme pro život se změnou klimatu.“ (zde). Podle všech hlavounů EU si však máme zlikvidovat hospodářství právě proto, aby se změna klimatu zastavila a klima se vrátilo zpět. Nebo už to snad neplatí? A jestli to neplatí, proč jako jediní na světě máme obětovat prakticky všechno, co jsme dosud vybudovali? To, že se USA nyní pouští do stejné akce, na tom nic nemění.
Pořád totiž nevychází výpočet. Jestliže zhruba 800 milionů lidí přestane emitovat oxid uhličitý a dalších sedm miliard lidí jeho produkci zvýší, bude výsledek nula? Nebude. Takže Evropskou komisi s jejím klimatickým balíčkem a zákazem výroby automobilů se spalovacím motorem a tak dále, můžeme klidně poslat k šípku. Protože když vyhrajeme tenhle závod, nikomu a ničemu to nepomůže.
Daleko rozumnější by bylo realisticky omezovat obecně znečišťování a současně soustředit kapacity na vývoj nových, stabilně fungujících technologií nezatěžujících životní prostředí. V klimatu měnícím se z jakéhokoli důvodu je budeme určitě potřebovat. Pokud by státy EU přestaly nesmyslně vyhazovat peníze za současné zelené nápady, bylo by na takové výzkumy peněz dost.
"