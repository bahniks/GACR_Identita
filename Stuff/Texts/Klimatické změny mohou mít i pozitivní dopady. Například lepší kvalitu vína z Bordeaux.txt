"Ačkoli téma globálních klimatických změn prezentujeme na našich stránkách většinou se zdviženým varovným prstem, tentokrát se na něj podíváme z úplně opačné strany. Magazín New Scientist totiž přinesl zprávu, podle které může změna klimatu zlepšit kvalitu vín z Bordeaux.
Vína z francouzské oblasti Bordeaux totiž bývají lepší, pokud se hrozny pěstují v letech s vlhkými zimami a horkými a suchými léty. Změna klimatu způsobuje, že se takové počasí vyskytuje častěji, což může částečně vysvětlovat, proč se vína z Bordeaux v posledních 70 letech zlepšují.
Klimatická změna a lepší víno
Aby pochopil vztah mezi počasím a kvalitou vína, analyzoval Andrew Wood z Oxfordské univerzity a jeho kolegové záznamy o teplotách, srážkách a hodnocení kritiků bordeauxských vín (která jsou většinou červená) z let 1950 až 2020. Výsledky bádání byly publikovány tento týden v odborném časopise iScience.
Vědci se na oblast Bordeaux zaměřili především ze dvou důvodů. Tím prvním je skutečnost, že tamní vinice jsou zavlažovány výhradně deštěm. Druhým faktorem byl fakt, že je k dispozici velké množství údajů o hodnocení kritiky, kteří si každoročně chtějí udělat představu, zda se jednalo o celkově „dobrý rok“.
Obecně platí, že nejlépe byla hodnocena vína vyrobená v letech s vlhkými zimami, kdy réva spí, a horkými a suchými léty, kdy hrozny dozrávají a jsou sklízeny. Vysoký úhrn srážek v zimě může přinést lepší hrozny, protože „pokud se zásoby vody v rostlině v zimě naplní, může je na jaře čerpat a růst intenzivněji“, vysvětluje Wood. Může také snížit zasolení půdy, takže se do hroznů dostane méně soli.
Možná bude ještě lépe!
Naopak sušší podmínky v létě mohou být příznivější, protože pomáhají koncentrovat cukry a aromatické látky ve zrajících hroznech. Vyšší teploty dále napomáhají rozvoji těchto aromatických složek tím, že zvyšují fotosyntézu.
„Zjistili jsme, že teploty a srážky ovlivňují víno v průběhu celého roku – od rašení pupenů, během růstu a zrání hroznů, při sklizni, a dokonce i v zimě, kdy rostlina spí.“ dělí se Wood o nabyté zkušenosti.
Vědci zjistili, že se hodnocení vín z Bordeaux ze strany kritiků od roku 1950 celkově zvýšilo. Lidé obecně dávají přednost silnějším vínům, která déle zrají a poskytují bohatší, intenzivnější chuť, vyšší sladkost a nižší kyselost. Důvodem může být technologické zdokonalení výroby vína a snaha přizpůsobit se preferencím spotřebitelů, ale také klimatické změny, které ve Francii zvýšily četnost vlhkých zim a horkých a suchých letních období.
Vína z Bordeaux se mohou s postupujícími klimatickými změnami a častějším výskytem těchto klimatických jevů nadále zlepšovat, ale je pravděpodobné, že nastane hranice, kdy bude pro pěstování hroznů už příliš horko a sucho. „Z této analýzy nemůžeme říci, kde bude tento bod zlomu,“ konstatuje Wood.
Dvě strany jedné mince
Ačkoli studie zkoumala pouze vína z oblasti Bordeaux, Wood je přesvědčen, že z vlhkých zim a horkých suchých lét by měly těžit i další vinice po celém světě, které pěstují podobné odrůdy, jako je Cabernet Sauvignon a Merlot.
Na druhou stranu je nutné počítat i s tím, že spolu s postupující globální klimatickou změnou budou vinice také pravděpodobně častěji ohroženy nepříznivými povětrnostními podmínkami, jako jsou lesní požáry, záplavy, povodně a krupobití, které mohou zničit celou úrodu.
Vína z Bordeaux přinesla do pohledu dopadů globálního oteplování novou perspektivu. Avšak tato pozitivní změna je jen jednou stranou mince, jelikož s rostoucími teplotami a častějšími extrémními povětrnostními jevy rovněž vzrůstá riziko katastrofálních událostí, včetně neobyvatelnosti některých částí naší planety"