"Vánoce jsou časem vyšší spotřeby a ne vždy nejšetrnějších rozhodnutí. Šlo by to i jinak? Jak si užít svátky stylově, ale zároveň s menším dopadem na planetu i rodinný rozpočet.
Co letos zkusit menší experiment a připravit veganskou verzi cukroví? Ulehčíte nejen planetě, ale i svému tělu. A vzhledem k vysokým cenám másla i vajec ušetříte. Máslo nahraďte margarínem ve stejném poměru. Jedno vejce lze nahradit směsí lžíce mletého lněného semínka a 3 lžic vody, směs nechte pár minut odstát, dokud nezhoustne a přidejte do těsta stejně jako vejce.
Tato metoda se hodí především pro čokoládové a ořechové druhy cukroví, kde máslo není hlavní chuťovou složkou. Například v lineckém je chuť másla nezaměnitelná, ale experimentovat můžete třeba s vanilkovými rohlíčky, pracnami nebo perníčky. A pro ty, co mají rádi uhlíkovou matematiku: Máslo má uhlíkovou stopu až 14,5 kg CO₂ na kilogram, zatímco margarín 6,6 kg CO₂. U vajec je rozdíl podobný – jejich stopa dosahuje 2,5–4 kg CO₂, zatímco lněné semínko má jen 0,66 kg CO₂.
Elektronika, co šetří planetu i peněženku
Mezi nejoblíbenější vánoční dárky patří smartphony. Jejich výroba je velmi náročná – jak pro planetu, tak pro peněženku. Řešení? Pořiďte repasovaný model. Třeba na e-shopu Swappie.cz koupíte repasovaný iPhone, který vypadá jako nový, ale stojí o desítky procent méně. Navíc díky tomu ušetříte více než 50 kg CO₂. 
“Mezi českými a slovenskými zákazníky jsou populární spíše modely, které již Apple přímo neprodává –  iPhone 11, iPhone 12, iPhone 13 mini, a hlavně iPhone 12 mini,” říká Hana Harsdorf, country manažerka Swappie pro Česko a Slovensko. Tento telefon za svůj životní cyklus vyprodukuje uhlíkovou stopu 64 kg CO₂, přičemž 85 % emisí vzniká při výrobě samotné.
Balení bez odpadu
Každý rok nakupujeme desítky metrů balicího papíru, který obvykle skončí v koši hned po rozbalení dárků. Uhlíková stopa jedné role balicího papíru je až 1,3 kg CO₂. A pokud je papír laminovaný nebo potažený fólií, recyklace už nepřipadá v úvahu.
Kdo se toho nebojí, může k balení využít doma dostupné materiály, jako jsou staré noviny, stránky z časopisů, mapy nebo i kresby vašich dětí. Stačí přidat přírodní provázek nebo větvičku rozmarýnu a vytvoříte tak originální, osobitý obal na váš dárek. Navíc balicí papír stojí cca 50 Kč, takže i tady ušetříte.
Šetrná světýlka
Dejte přednost LED světýlkům, která jsou až o 80 % úspornější než klasické žárovky, a navíc vydrží roky. A proč nechávat světýlka svítit celý den, když si jejich záři nejvíce vychutnáte večer? Zapojte je proto do chytré zásuvky s časovačem, aby svítila jen pár hodin denně. Tímto způsobem ušetříte i stovky korun za energie a snížíte uhlíkovou stopu až o 6,3 kg CO₂ během prosince – aniž byste museli měnit své zvyky.
Rozhodují drobnosti
Při výrobě dekorací použijte přírodní materiály, jako jsou šišky, větve, sušené ovoce nebo skořice. Dekorace si můžete sami vyrobit a po Vánocích je buď zkompostovat, nebo uložit na příští rok. Vyhněte se dekoracím z plastu. Sáhněte po přírodních nebo recyklovaných materiálech, které mají delší životnost. Pokud chcete živý stromek, kupte ho s certifikací FSC, ideálně od místního pěstitele. Alternativou je vypůjčení stromku v květináči nebo výroba stromku z recyklovaných materiálů.
Jídlo a kompostování
Naplánujte množství jídla podle počtu hostů u sváteční tabule. Zbytky můžete zamrazit nebo kreativně zpracovat. Zkuste nakupovat potraviny od místních farmářů nebo bio kvality. Po Vánocích třiďte odpad a kompostujte organické materiály. Pokud máte živý stromek, odvezte ho na místo určené pro jejich sběr. Oslavte Vánoce v klidu a s důrazem na klid a odpočinek, místo abyste se soustředili na velké množství dárků a přehnanou výzdobu. Minimalismus je nejen šetrný k přírodě, ale šetrný i k nám – minimalismus a skromnost je totiž velice osvobozující."