Okres Los Angeles sužují od poloviny tohoto týdne rozsáhlé požáry, které již zasáhly i Hollywood. Z továrny na sny tak přicházejí zprávy, jež by mohly působit jako černohumorné satirické vtipy, kdyby však neodrážely tvrdou realitu. Například přípravy druhé série adaptace počítačové hry Fallout byly přerušeny kvůli požárům a natáčení postapokalyptického sci-fi tak narušila skutečná apokalypsa, která donutila stovky tisíc lidí opustit své domovy.
Kromě toho, že fosilní společnosti svými aktivitami přispívají k dalšímu rozvratu klimatu, navíc využívají daňové mezery, která by mohla být lépe využita na snižování dopadů klimatických katastrof, jako jsou právě současné ničivé požáry v Los Angeles. Tento jev představuje další bizarní paradox, který odhaluje zvrácenost systému, v němž žijeme.
Mezi těmi, kdo přišli o dům, je i herec a režisér Mel Gibson. Požár ho údajně zastihl právě ve chvíli, kdy natáčel rozhovor se známým alt-right podcasterem Joem Roganem, popíračem klimatické změny a podporovatelem Donalda Trumpa. Netřeba připomínat, že změny klimatu významně přispívají k častějším a ničivějším požárům.
Kalifornie poslední roky zažívá extrémní výkyvy počasí. Blogger Juan Cole připomíná, že před dvěma lety skončilo dvacetileté sucho, po němž následovalo období mimořádně silných dešťů. Ty umožnily růst husté vegetace, která se letos stala snadným palivem pro požáry. Současný rok však přinesl opět extrémní sucho a chyběly dokonce i obvyklé prosincové deště.
K tragédii navíc letos přispěly nezvykle silné větry Santa Ana, známé také jako „ďábelské větry“. Ty přinášejí do oblasti tlakem ohřátou vzduchovou hmotu, která vysušuje krajinu a zvyšuje riziko požárů. Kombinace těchto faktorů vytvořila v Jižní Kalifornii ideální podmínky pro masivní požáry a jejich rychlé šíření, což se tragicky potvrdilo na začátku letošního ledna.
Podle nejnovějších zpráv požáry dosud zničily 141 čtverečních kilometrů plochy, 10 tisíc budov a vyžádaly si evakuaci 200 tisíc lidí. Bohužel bylo potvrzeno také nejméně 10 obětí. „Myslím si, že počet mrtvých ještě poroste. Doufám, že se mýlím, ale podle mě se to stane,“ uvedl pro NPR Robert Luna, šerif okresu Los Angeles.
Místo hasičům peníze pro policii
Kvůli klimatické katastrofě byly odloženy basketbalové zápasy, utkání v americkém fotbale a ve filmových a televizních studiích se zastavilo natáčení seriálů jako Chirurgové (Grey’s Anatomy), The Price Is Right nebo The Rookie. Zrušeno bylo také plánované předávání filmových cen Critics Choice Award, které se mělo uskutečnit 12. ledna. Tyto události však blednou ve srovnání s lidským utrpením, kterému čelí obyvatelé Jižní Kalifornie. Už 180 tisíc lidí muselo opustit své domovy a dalším 200 tisícům obyvatel byla doporučena evakuace podle pokynů šerifa.
S požáry momentálně bojuje přibližně osm tisíc hasičů a právě zde se ukazuje další bizarní paradox celé situace. Jen měsíc předtím, než požáry vypukly, upozornila šéfka hasičského sboru města Los Angeles Kristin Crowley na důsledky rozpočtových škrtů, které oslabily schopnost sboru reagovat na krizové situace. Podle Crowley dostal hasičský sbor za poslední rok o 17,6 milionu dolarů méně. V interních materiálech uvedla, že tyto škrty „nepříznivě ovlivnily schopnost jejího úřadu udržovat v chodu základní činnosti.“
Starostka Los Angeles Karen Bass zvolená za demokraty na tiskové konferenci popřela, že by rozpočtové škrty měly vliv na akceschopnost hasičského sboru během současných požárů. Zajímavé však je, že zatímco hasiči čelili sníženému rozpočtu, městské policejní složky naopak obdržely navýšení financí o 126 milionů dolarů, což představuje nárůst o sedm procent. Prioritní zaměření radnice se tak zdá být zcela zřejmé.
Další varování
Ničivé požáry zasáhly Kalifornii zrovna v době, kdy dochází k výměně v Bílém domě. Prezident Joe Biden předává úřad Donaldu Trumpovi, který otevřeně popírá jakýkoliv vliv člověka na klimatickou změnu. Trump již pohrozil vystoupením Spojených států ze všech klimatických dohod, jejichž cílem je zastavit globální oteplování. USA je jedním z největších producentů skleníkových plynů, což pro svět tudíž znamená na další čtyři roky přibližně takovou vyhlídku, že se boj proti klimatickým změnám pravděpodobně zcela zastaví.
Ve stejném týdnu, kdy média začala informovat o požárech v Kalifornii, zveřejnila organizace Copernicus Climate Change Service zprávu, že rok 2024 byl celosvětově nejteplejším rokem v historii měření. Poprvé také průměrná globální teplota přesáhla 1,5°C nad předindustriální úroveň. K tomuto nárůstu teplot přispělo pravděpodobně i působení jižní oscilace El Niño, nicméně hlavním faktorem extrémních teplot vzduchu a mořské hladiny zůstává změna klimatu způsobená lidskou činností a nadměrnou produkcí fosilních plynů.
Extrémní teploty společně s vysokou vlhkostí vzduchu navíc zvyšují tepelný stres, což vytváří ideální podmínky pro šíření požárů – například těch, které nyní devastují oblasti jako Altadena, Eaton a Glendale.
Celá situace získala ještě zajímavější rozměr poté, co investigativní zpravodajský web The Level na začátku ledna zveřejnil informaci, že velké fosilní společnosti jako ExxonMobil, Chevron nebo Shell využívají mezeru v kalifornském daňovém systému. Tato mezera jim každoročně přináší daňovou úlevu ve výši 146 milionů dolarů.
Mechanismus spočívá v tom, že těžařské společnosti mohou a zároveň nemusí přiznávat zisky ze zahraničních obchodů. Daňová mezera známá jako „politika vodní hladiny“ (water’s edge policy) je v platnosti v demokraty vedeném státě už několik desetiletí a společnosti se pomocí intenzivního lobbování snaží zajistit, aby to tak bylo i nadále.
Kromě toho, že fosilní společnosti svými aktivitami přispívají k dalšímu rozvratu klimatu, navíc využívají daňové mezery, která by mohla být lépe využita na snižování dopadů klimatických katastrof, jako jsou právě současné ničivé požáry v Los Angeles. Tento jev představuje další bizarní paradox, který odhaluje zvrácenost systému, v němž žijeme.
„Kalifornie je v klimatické krizi. Dostáváme další a další připomínky, že požáry v polovině ledna jsou něčím, co jsme si dříve nedokázali představit, a je to děsivé. Musíme nyní investovat do řešení klimatických změn, což nejen zachrání životy, ale ušetří nám i peníze. Už nemůžeme čekat,“ uvedl Ryan Schleeter z organizace Climate Center, která na problematiku daňových úlev upozornila.
Kolik podobných varování jsme už ale v minulosti dostali a ignorovali je? 