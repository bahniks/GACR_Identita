"Buď dostatečně nevědí, co Green Deal pro nás, Evropu a celý svět znamená, nebo to nechápou, nebo to zamlčují. Tito „vlastenci“ popírají, že je ekonomicky výhodný i pro Česko. Zneužívají toho, že řadoví lidé o tom vědí málo nebo jen zkresleně.
Vyjma Okamury kandidují do Evropského parlamentu. Jestliže se tam dostanou, budou nám tam dělat pouze ostudu. Ne naštěstí, ale nasmůlu tam nebudou sami, a EU, pokud chce obstát v konkurenci s Čínou a Ruskem, musí být pokud možno jednotná.
Dovoluji si připomenout, co ve skutečnosti Zelená dohoda pro Evropu znamená. Cituji z internetového Epetu:
„Všech 27 členských států Evropské Unie se zavázalo, že do roku 2050 udělá z Evropy první klimaticky neutrální kontinent. Evropský Green Deal neboli Zelená dohoda pro Evropu je soubor opatření, kterým se má tohoto cíle dosáhnout.
Evropské země se v rámci Green Dealu zavázaly, že: Do roku 2050 nebudou produkovat žádné čisté emise skleníkových plynů. Hospodářský růst bude oddělen od využívání zdrojů. Nebude opomenut žádný jednotlivec ani region.
EU na tuto přeměnu vyhradila až třetinu všech svých investic ve výši 1,8 bilionu eur. Ty mají jít na bezemisní alternativy a účinné využívání zdrojů…
Změna klimatu nejen v Evropě a zhoršování životního prostředí začínají pomalu ale jistě trápit celý svět. Na evropské země doléhají klimatické změny znatelně již několik let. Rok od roku větší vedra a extrémní sucho totiž každoročně způsobují zemědělcům miliardové škody. Letos jsme navíc mohli kvůli horku pozorovat zvýšený výskyt ničivých požárů.
Evropu navíc trápí ještě další problémy: snížení úrodnosti a využitelnosti půdy, neprůhledné odpadové hospodářství, znečištění vzduchu a problémy se zemědělskými i lesními monokulturami. To vše má dopad nejen na lidské zdraví, ale i na životní prostředí…
Jde například o snížení používání chemických pesticidů a riziko s nimi spojené o 50 % do roku 2030. Až 40 % energie má být do roku 2030 získáváno z obnovitelných zdrojů. Ukončení prodeje nových automobilů se spalovacími motory do roku 2035. Zvýšení podílu udržitelného leteckého paliva na 37 % do roku 2040…
Přínosy Green Dealu pro Českou republiku spočívají například v obnově lesů zasažených kůrovcem, podpoře šetrného zemědělství a podpoře zachycení vody v krajině (např. obnova mokřadů). Obecné přínosy pak jsou: čisté ovzduší, nezávadná voda, zdravá půda a biodiverzita, zdravé a cenově dostupné potraviny, ekologičtější energie a budovy, delší životnost výrobků díky recyklaci, nová pracovní místa, která budou odolná proti změnám na trhu práce, konkurenceschopný průmysl.“"